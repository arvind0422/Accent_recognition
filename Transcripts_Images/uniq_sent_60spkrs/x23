ಹಣ ಗಳಿಕೆಯ ಹಂಬಲ ಬೃಹದಾಕಾರವಾಗಿ ನಮ್ಮನ್ನು ಅವಲಂಬಿಸಿರುವುದರಿಂದ ನಮ್ಮ ಮಕ್ಕಳನ್ನೂ ಬದುಕಿನ ಇತರ ಸಹಜ ಚಟುವಟಿಕೆಗಳಿಂದ ದೂರವಿರಿಸಿ ಕೇವಲ ಓದಿಗಷ್ಟೇ ಸೀಮಿತಗೊಳಿಸಿದ್ದೇವೆ.
ಒಂದನೇ ತರಗತಿಯ ಮಗುವಿಗೂ ಟ್ಯೂಷನ್‌ ಈಗ ಅನಿವಾರ್ಯವಾಗುತ್ತಿದೆ.
ಗೂಡುಗಳಂತಿರುವ ಅಸಂಖ್ಯ ಶಾಲೆಗಳಲ್ಲಿ ಮಕ್ಕಳು ಕಲಿಯಲಾಗದ್ದನ್ನೂ ಟ್ಯೂಷನ್‌ನಲ್ಲಿ ತುಂಬಿಸಿಕೊಳ್ಳುವಂತಾಗಿದೆ.
ಏನೇ ಇದ್ದರೂ ಅಂದು ನನಗೆ ಸಿಕ್ಕಿದ ಬಾಲಕ ಬ್ರೆಡ್‌, ಬಿಸ್ಕತ್ತು ತಿಂದೂ ಟ್ಯೂಷನ್‌ನ್ನು ತಪ್ಪಿಸದೇ ಹಸಿವನ್ನೂ ಮರೆತು ಶಾಲೆಯ ಓದು ಮುಗಿಸಿ ಬೌದ್ಧಿಕವಾಗಿ ಮೇಲಕ್ಕೇರುವ ನಿಟ್ಟಿನಲ್ಲಿ ಸಾಗುತ್ತಿರುವಾಗ ಅಂಥವರಿಗೆ ಭೇಷ್‌ ಎನ್ನಬಹುದಲ್ಲ. ನೀವೇನಂತೀರಿ?
ಹದಿನೆಂಟು ವರ್ಷಗಳ ಹಿಂದಿನ ಮೈಸೂರು ಪ್ರವಾಸವನ್ನು ನೆನಪಿಸಿಕೊಂಡರೆ ಈಗಲೂ ಮನಸ್ಸಿನಲ್ಲಿ ನೆನಪುಗಳ ಮಳೆ ಸುರಿಯುತ್ತದೆ.
ಎರಡು ದಿನಗಳ ಪ್ರವಾಸವು ಬಹಳ ಸೊಗಸಾಗಿ ಕಳೆದು ಬೆಂಗಳೂರಿಗೆ ವಾಪಸ್ಸಾಗುವಾಗ, ಶ್ರೀರಂಗಪಟ್ಟಣದ ಸಮೀಪದಲ್ಲಿರುವ ಕಾವೇರಿ, ಹೇಮಾವತಿ ಮತ್ತು ಲೋಕಪಾವನಿ ನದಿಗಳ ಸಂಗಮ ಸ್ಥಾನಕ್ಕೆ ಹೊರಟೆವು.
ಪ್ರಕೃತಿಯು ತನ್ನ ‘ಸೊಬಗನ್ನು’ ಮತ್ತು ತನ್ನ ‘ಶಕ್ತಿ’ಯನ್ನು ಒಮ್ಮೆಲೇ ಪ್ರದರ್ಶಿಸುತ್ತಿರುವ ಅನುಭವವಾಯಿತು ನಮಗೆಲ್ಲ.
ಮಳೆಯಿಂದ ಇಳೆ ತಣಿದು, ಹೆಚ್ಚಾದ ಜಲ ಸಂಪತ್ತು ಸಾಗರವ ಸೇರಲು ತಾ ಮುಂದು, ನಾ ಮುಂದು ಎಂಬಂತೆ ಪೈಪೋಟಿಯ ಮೇಲೆ ಒಂದೊಂದು ಹನಿಯೂ ಸಾಗಿತ್ತು!
ಅಲ್ಲಿದ್ದ ಅನೇಕ ಪ್ರವಾಸಿಗರು ನೀರಿಗೆ ಇಳಿಯುವ ‘ಸಾಹಸ’ಕ್ಕೆ ಕೈ ಹಾಕದೆ, ಕಟ್ಟೆಯ ಮೇಲೆ ನಿಂತು ಆ ನಯನಮನೋಹರ ಸೊಬಗನ್ನು ಕಣ್ಣು ತುಂಬಿಸಿಕೊಳ್ಳುತ್ತಿದ್ದರು.
ನಾವೂ ಅವರ ಜೊತೆಯಾದೆವು.
ಶಾಲಾ ಕಾಲೇಜುಗಳಿಗೆ ರಜೆ ಇದ್ದ ಕಾರಣವಾಗಿ ಪ್ರವಾಸಿಗರ ಸಂಖ್ಯೆಯೂ ಹೆಚ್ಚಿತ್ತು.
ನೂರಾರು ಸಂಖ್ಯೆಯಲ್ಲಿ ಪ್ರವಾಸಿಗರು ಆ ರಮ್ಯ ವಾತಾವರಣದ ಸೊಬಗನ್ನು ಸವಿಯುತ್ತಿದ್ದರು.
ಸುಮಾರು ಕಾಲು ಮೈಲಿ ದೂರ ಬಂದ ನಂತರ ಒಮ್ಮೆಲೆ ಎದೆಯ ಗುಂಡಿಗೆಯು ಹಾರಿದ ಅನುಭವ...
ಕಣ್ಣುಗಳಲ್ಲಿ ಹರಿಯುತ್ತಿದ್ದ ನೀರು ಸಂಗಮದ ಮೂರೂ ನದಿಗಳ ನೀರಿಗೆ ಸಮವಾಗಿತ್ತು.
ನೀರು ತುಂಬಿದ ಕಣ್ಣುಗಳು ಮಂಜಾಗಿ ಕಾಣುತ್ತಿದ್ದವು.
ಅಲ್ಲೇ ಕಟ್ಟೆಯ ಮೇಲಿನ ಸಣ್ಣ ಗುಡಿಯ ಸುತ್ತಲೂ ಜನರ ಗುಂಪೊಂದನ್ನು ಚದುರಿಸಿ ನೋಡಿದೆ.
ಬಾಲಕನೊಬ್ಬ ಅಲ್ಲೇ ಮುರಿದು ತುಂಡಾಗಿ ಬಿದ್ದಿದ್ದ ಹಳೆಯ ಗಂಧದ ಕಡ್ಡಿಗಳನ್ನು ಹಿಡಿದು ಗುಡಿಯ ಒಳಹೊಕ್ಕು ಪದ್ಮಾಸನದಲ್ಲಿ ಕುಳಿತು, ತನ್ನದೇ ಶೈಲಿಯಲ್ಲಿ ‘ಕಲ್ಲು ದೇವರು’ಗಳಿಗೆ ಪೂಜೆಗೈಯುತ್ತಿದ್ದ!
ಹೋದ ಜೀವ ಬಂದಂತಾಯಿತು.
ಆಗಷ್ಟೇ ಮಳೆಯ ಆರ್ಭಟ ನಿಂತು ಹೊಂಬಿಸಿಲಿನ ಪ್ರಭಾವಳಿಯಲ್ಲಿ ತುಂತುರು ಹನಿಗಳು ಹಸಿರ ಹುಲ್ಲಿನ ಮೇಲೆ ಹೊಳೆಯುವ ಮುತ್ತುಗಳಾಗುತ್ತಿದ್ದವು.
ಬಣ್ಣಬಣ್ಣದ ದುಂಬಿಗಳ ಹಾರಾಟ, ಪಕ್ಷಿಗಳ ಕಲರವ, ತಾ ಮುಂದು ತಾ ಮುಂದು ಎಂದು ಗಾಳಿಗೆ ಓಲಾಡುತ್ತಿರುವ ಆ ಅಡಿಕೆ ಮರಗಳು...
ಸುತ್ತಲೂ ದಟ್ಟ ಹಸಿರಿನಿಂದ ಆವೃತವಾದ ಹಸಿರಿನ ನಡುವೆಯಿದ್ದ ನಮ್ಮ ಮನೆ ಗುಬ್ಬಿಗೂಡಿನಂತಿತ್ತು.
ಪುಟಾಣಿ ಕೂಸುಗಳಿಬ್ಬರು ಮನೆಯ ಮುಂದೆ ನಿಂತ ನೀರಲ್ಲಿ ಬಣ್ಣ ಬಣ್ಣದ ದೋಣಿಗಳನ್ನು ಬಿಡುತ್ತ, ಮೈಮೇಲೆ ನೀರನ್ನು ಎರಚಿಕೊಳ್ಳುತ್ತಿದ್ದರು.
ಇನ್ನೊಂದು ಕಡೆ ತಾತ ಊರುಗೋಲಿನ ಸಹಾಯದಿಂದ ಹಂಚಿನ ಸಂದಿಯಲ್ಲಿ ಸಿಕ್ಕಿಬಿದ್ದಿದ್ದ ಕಸ ತೆಗೆದು ನೀರನ್ನು ಸರಾಗವಾಗಿ ಹೋಗಲು ಅನುವು ಮಾಡುತ್ತಿದ್ದರು.
ಇದೆಲ್ಲದರ ನಡುವೆ ನನಗೆ ವಿಚಿತ್ರವೆನಿಸಿದ್ದು ಇರುವೆಗಳ ಸರತಿ ಸಾಲು.
ಅವುಗಳ ಮಳೆಗಾಲದ ತಯಾರಿ ಹೇಗಿತ್ತೆಂದರೆ, ಅಮ್ಮ ಮಾಡಿಟ್ಟ ಸಿಹಿ ತಿನಿಸಿಗೆ ಮುತ್ತಿಕೊಂಡು ಒಂದೊಂದಾಗಿ ಬಂದು ಹೊತ್ತೊಯ್ಯುತ್ತಿದ್ದ ದೃಶ್ಯ ಮನಮುಟ್ಟುವಂತಿತ್ತು.
