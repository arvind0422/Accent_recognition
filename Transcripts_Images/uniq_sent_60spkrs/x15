ನಮ್ಮ ಮನೆಯಲ್ಲಿ ಹೋಳಿಗೆ ಮಾಡುವುದರ ಕೆಮಿಸ್ಟ್ರಿ ಅರ್ಥ ಮಾಡಿಕೊಳ್ಳುವ ಹೊತ್ತಿಗೆ ತಲೆ ಚಿತ್ರಾನ್ನವಾಗಿಬಿಡುತ್ತೆ! ಆದರೆ ಈವರೆಗೆ ಯಾರೊಬ್ಬರೂ, ಯಾರಿಗೂ ಹೀಗೆಯೇ ಹೋಳಿಗೆ ಮಾಡಿ ಎಂದು ಹೇಳಿಲ್ಲ.
ಆದರೆ ಕಣಕ ತುಂಬುವವರು, ಬೇಯಿಸುವವರು, ಬಡಿಸುವವರು...
ಎಲ್ಲರಿಗೂ ಯಾರಿಗೆ ಎಂಥ ಹೋಳಿಗೆ ಹಾಕಬೇಕು ಎಂದು ಗೊತ್ತಿರುತ್ತೆ.
ಅಷ್ಟರಮಟ್ಟಿಗೆ ಅಜ್ಜಿ ಎಲ್ಲರಿಗೂ ತಾವು ವಿಶ್ಲೇಷಿಸಿ ಕಂಡುಕೊಂಡಿರುವ ಅನಲಿಟಿಕವನ್ನು ಅರ್ಥ ಮಾಡಿಸಿದ್ದಾರೆ.
ನಮ್ಮ ಮನೆಗೆ ಬರುವ ಕೆಲವರು ನೆಂಟರು, ಅಪ್ಪನ ಗೆಳೆಯರು ಅವರ ಮನೆಯಲ್ಲಿ ತಮ್ಮ ಪಾಡಿಗೆ ತಾವು ಇರುತ್ತಾರೆ.
ಆದರೆ ಬೇರೊಬ್ಬರ ಮನೆಗೆ ಬಂದಾಗ ಮಾತ್ರ ಮಡಿಮಡಿ ಎಂದು ಗೋಳು ತೆಗೆಯುತ್ತಾರೆ.
ಬೆಳಿಗ್ಗೆ ಎದ್ದ ತಕ್ಷಣ ಹಾಸಿಗೆ ಬಿಟ್ಟು ದೇವರ ಮನೆಗೆ ಹೋಗಿ ಮಂಟಪದಲ್ಲಿರುವ ವಿಗ್ರಹಗಳು, ಸಾಲಿಗ್ರಾಮಗಳನ್ನೆಲ್ಲಾ ಹಾಲ್‌ಗೆ ತಂದಿಟ್ಟುಕೊಂಡು ಆಟವಾಡುವ ತುಂಟ ಮಕ್ಕಳಿರುವ ಮನೆಯಲ್ಲಿ ನಡೆಯುವ ಮಡಿ ಆ ದೇವರಿಗೆ ಪ್ರೀತಿ.
ಯಾರಾದರೂ ಬಂದಾಗ ಇಂಥದ್ದೇನಾದರೂ ಆಗಿಬಿಟ್ಟರೆ, ‘ಮಕ್ಕಳು ಸಾಕ್ಷಾತ್ ದೇವರು.
ಮಕ್ಕಳು ದೇವರನ್ನು ಮುಟ್ಟಿ, ನಾವು ಅವರನ್ನು ಮುಟ್ಟಿದರೆ ಎಲ್ಲರೂ ಮಡಿ’ ಎಂದು ಅಜ್ಜಿ ಒಂದು ಸೂತ್ರ ಉದುರಿಸುತ್ತಾರೆ.
ಎಲ್ಲರೂ ಗಪ್‌ಚುಪ್ಪಾಗಿ ಅದನ್ನು ಒಪ್ಪಿಕೊಂಡು ತೆಪ್ಪಗಾಗುತ್ತಾರೆ.
ಬಂದವರ ಎದುರು ಹೀಗಾಯಿತಲ್ಲ ಎಂದು ತಾತ ಮೀಸೆಯೊಳಗೆ ಮುಸಿಮುಸಿ ಮಾಡಿದರೆ, ‘ಮಕ್ಕಳನ್ನು ಗದರಬೇಡ’ ಎಂದು ಅಜ್ಜಿ ಹುಬ್ಬಿನಲ್ಲೇ ಸೂಚನೆಯನ್ನು ರವಾನಿಸಿ ಸುಮ್ಮನಾಗಿಸುತ್ತಾರೆ.
ಪಗಡೆದಾಳದಲ್ಲಿ ಬೇಕಾದ ಗರ ಹಾಕುವ ಕಸುಬುದಾರರನ್ನು ನೀವು ಕೇಳಿರಬಹುದು.
ಆದರೆ ನನ್ನಜ್ಜಿ ಕವಡೆಯಲ್ಲಿ ಹೀಗೆ ಬೇಕಾದ ಗರ ಹಾಕುವ ಪಂಟರ್.
ಮಕ್ಕಳನ್ನು ಸುತ್ತ ಕೂಡಿಸಿಕೊಂಡು ಚೌಕಾಬಾರ ಆಡುವುದು ಅವರ ಇಷ್ಟದ ಆಟ.
ಸಾಮಾನ್ಯವಾಗಿ ಮೊದಲ ಆಟದಲ್ಲಿ ಅವರೇ ಸೋಲುತ್ತಾರೆ.
ಎದುರಿಗಿದ್ದ ಮಕ್ಕಳು ಗೆದ್ದೆವೆಂದು ಬೀಗಿ ಎರಡನೇ ಆಟ ಆಡುವ ಉತ್ಸಾಹ ತೋರುತ್ತಾರೆ.
ಎರಡನೇ ಆಟದಲ್ಲಿ ಯಾರಿಗೂ ಕಾಯಿಕೊಡದೆ ಸುಲಭವಾಗಿ ಗೆದ್ದುಬಿಡುತ್ತಾರೆ.
ಮಕ್ಕಳು ಸೋತೆವೆಂದು ಮಂಕಾಗುತ್ತವೆ.
‘ಗೆದ್ವಿ ಅಂತ ಅಹಂಕಾರ ಪಟ್ಟು ತಾತ್ಸಾರ ಮಾಡಿದ್ರೆ ದೇವ್ರು ಸೋಲಿಸಿ ಬಿಡ್ತಾನೆ.
ಗೆದ್ದಾಗ ಬೀಗಬಾರದು, ಸೋತಾಗ ಅಳಬಾರದು.
ಇನ್ನೊಂದು ಆಟ ಆಡೋಣ ಬನ್ನಿ’ ಎನ್ನುತ್ತಾ ಎಲ್ಲರಿಗೂ ಕಾಯಿಕೊಟ್ಟು, ತಾವೂ ಎಲ್ಲರ ಕಾಯಿ ಹೊಡೆದು ನಿಧಾನಗತಿಯಲ್ಲಿ ಲಂಬಿಸಿ ಆಟವಾಡಿಸುತ್ತಾರೆ.
‘ಗೆದ್ದಾಗ ಬೀಗೋದು ಸುಲಭ, ಸೋತಾಗ ಅರಗಿಸಿಕೊಳ್ಳೋದು ಕಷ್ಟ.
ಮಕ್ಕಳಿಗೆ ಎರಡೂ ಗೊತ್ತಿರಬೇಕು’ ಇದು ನನ್ನಜ್ಜಿ ಮಕ್ಕಳಿಗೆ ಹೇಳಿಕೊಡುತ್ತಿರುವ ‘ಅನಲಿಟಿಕ’.
‘ಅಮ್ಮಯ್ಯ ಅವನು ದೇವರಪೂಜೆ ಮಾಡುವಾಗ ಗಟ್ಟಿಯಾಗಿ ಮಾತಾಡಬೇಡ – ಹೊರಗೆ ಬಂದು ರೇಗಾಡ್ತಾನೆ, ಅವನಿಗೆ ಗಸಗಸೆ ಪಾಯಸದ ಜೊತೆಗೆ ಹೀರೇಕಾಯಿ ಬೋಂಡಾ ಇರಬೇಕು, ಹಯಗ್ರೀವ ಅಂದ್ರೆ ಮುಂಡೇದು ಜೀವ ಬಿಡುತ್ತೆ, ಸ್ನಾನ ಮಾಡೋಕೆ ಹೋಗುವಾಗ ಟವಲ್ ಇಟ್ಕೊಳೊ ಅಭ್ಯಾಸ ಇಲ್ಲದ ಸೋಮಾರಿ ಅವನು, ಮೊದಲು ತಂಗಿ ಅವನ ಚಾಕರಿ ಮಾಡ್ತಿದ್ಳು – ಈಗ ನೀನು ಹಾಗೆ ಮಾಡಬೇಡ.
ಅವನ್ನ ಬೇಕಾದ ಹಾಗೆ ತಿದ್ಕೊ.
