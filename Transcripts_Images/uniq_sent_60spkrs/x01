ಮರಳಿ ಮನೆಗೆ ಬಂದ ಮೇಲೆ ಅಪ್ಪ–ಅಮ್ಮನಿಗೂ ವಿಷಯ ಹೇಳಲಾರದೇ, ನಾನು ಅನುಭವಿಸಿದ ಒತ್ತಡ ನನ್ನನ್ನು ಹೈರಾಣ ಮಾಡಿತ್ತು. 
ಈ ಅವಮಾನಗಳು, ದೈಹಿಕ ಹಾಗೂ ಮಾನಸಿಕ ಹಿಂಸೆಗಳನ್ನು ಅನುಭವಿಸುತ್ತಾ, ಜನರ ನಡುವೆ ಜೀವಿಸುವುದು ಹೇಗೆ? ಯಾವುದನ್ನು ಸ್ವೀಕರಿಸುವುದು ಯಾವುದನ್ನು ಬಿಡುವುದು ಎಂಬ ಗೊಂದಲ ಸೃಷ್ಟಿಯಾಗುತ್ತದೆ.
ಕೊನೆಗೆ ಒಬ್ಬಳೇ ಇರುವಾಗ ಯಾಕೆ ಅವರು ನಮ್ಮನ್ನು ನೋಡಿ ನಕ್ಕರು, ಗೇಲಿ ಮಾಡಿದರು, ತಬ್ಬಿಕೊಂಡರು, ನಮ್ಮೊಟ್ಟಿಗೆ ನಿಲ್ಲಬೇಕಿದ್ದವರು ಯಾಕೆ ನಮ್ಮೊಂದಿಗೆ ನಿಂತಿಲ್ಲ – ಹೀಗೆ ಎಲ್ಲವನ್ನೂ ಯೋಚಿಸಿದ್ದೇನೆ. 
ಒತ್ತಡದಿಂದ ಹೊರಬರಲು ತಂಬಾಕು ಜಗಿಯುವುದು, ಕುಡಿತ, ನಿದ್ರೆ ಮಾತ್ರೆ ತೆಗೆದುಕೊಳ್ಳುವುದು ಮುಂತಾದ ಹಲವಾರು ಕೆಟ್ಟ ಅಭ್ಯಾಸಗಳು ಸ್ವಲ್ಪ ಕಾಲವಿತ್ತು.
ಒತ್ತಡ ತುಂಬಾ ಕೆಟ್ಟದ್ದು.
ಎಷ್ಟೇ ಒತ್ತಡ ಇದ್ದರೂ ಅದನ್ನು ಸರಿಯಾಗಿ ನಿಭಾಯಿಸಲು ಬಾರದಿದ್ದರೆ ಅದು ಜೀವಕ್ಕೆ ಕುತ್ತು ತರುತ್ತದೆ.
ನನ್ನ ಧ್ವನಿ, ನನ್ನ ಬಟ್ಟೆ – ಇವೆಲ್ಲವನ್ನು ಈ ಸಮಾಜಕ್ಕೆ ಅರ್ಥೈಸುವುದು ಹೇಗೆ ಎಂಬುದು ತಿಳಿಯದೇ ಒತ್ತಡದಿಂದ ಎರಡು ಸಲ ಆತ್ಮಹತ್ಯೆ ಮಾಡಿಕೊಳ್ಳಲು ಪ್ರಯತ್ನಿಸಿದ್ದೇನೆ.
ಆ ಕ್ಷಣಕ್ಕೆ ಇದೇ ಸರಿ ಅನ್ನಿಸುತ್ತಿತ್ತು.
ಮರುಕ್ಷಣವೇ ಆತ್ಮಹತ್ಯೆ ಮಾಡಿಕೊಳ್ಳಲು ಧೈರ್ಯ ಸಾಲದೇ ನಾನು ಮಾಡುತ್ತಿರುವುದು ತಪ್ಪು ಎಂದು ಅರಿವಾಗ, ಆ ಪ್ರಯತ್ನದಿಂದ ಹಿಂದೆ ಸರಿದಿದ್ದೇನೆ. 
ಇಲ್ಲಿವರೆಗೂ ನೋವು, ಅವಮಾನಗಳಿಂದ ಬದುಕುತ್ತಿದ್ದ ನಾನು, ಹೆಣ್ಣಾಗಿ ಬದುಕಬೇಕೆಂದು ದೃಢವಾದ ನಿರ್ಧಾರ ಮಾಡಿದೆ.
ಹೀಗೆ ಎಲ್ಲವೂ ನಿಶ್ಚಿತವಾದ ತಕ್ಷಣ ನನ್ನ ಒತ್ತಡಗಳು ಕಡಿಮೆಯಾಗಲಿಲ್ಲ.
ನನಗೂ ಬದುಕಲು ಆಸೆಯಿದೆ ಬದುಕಲು ಬಿಡಿ ಎನ್ನುತ್ತಿದ್ದ ನನಗೆ ಉದ್ಯೋಗ ಸಿಗದೇ ಮತ್ತೆ ಒದ್ದಾಡುವಂತಾಯಿತು.
ಯಾರು ಕೆಲಸ ಕೊಡುತ್ತಿರಲಿಲ್ಲ.
ಕೊನೆಗೆ ಕಬ್ಬನ್‌ ಪಾರ್ಕ್‌, ಮಡಿವಾಳ, ಹೊಸೂರು ರಸ್ತೆ  – ಹೀಗೆ ಬೆಂಗಳೂರಿನ ಹಲವಾರು ಭಾಗಗಳಲ್ಲಿ ಭಿ‌ಕ್ಷೆ ಬೇಡಲು ಆರಂಭಿಸಿದೆ.
ಅಲ್ಲಿಯೂ ಒತ್ತಡ ಕಡಿಮೆಯಾಗಲಿಲ್ಲ.
ನೀನು ಕಪ್ಪಗಿದ್ದೀಯಾ, ನೀನು ಹೆಣ್ಣಲ್ಲ – ಇಂಥ ಹಲವಾರು ಚುಚ್ಚು ಮಾತುಗಳು ನನ್ನನ್ನು ತಿನ್ನುತ್ತಿದ್ದವು. 
ಕುಟುಂಬದವರಿಗೆ ನನ್ನಲ್ಲಾಗಿದ್ದ ಬದಲಾವಣೆಯನ್ನು ತಿಳಿಸಲು ಆಗದೇ, ಕೆಲಸವೂ ಸಿಗದೇ, ಒಂದೇ ಸಮಯದಲ್ಲಿ ಹಲವಾರು ಒತ್ತಡಗಳ ನಡುವೆ ಬದುಕುವಂತಾಗಿತ್ತು. 
ಕಾಲ ಉರುಳಿದೆ.  ಒತ್ತಡಗಳ ರೂಪವೂ ಬದಲಾಗಿದೆ.
ದೈಹಿಕವಾಗಿ ಹುಡುಗನಾಗಿದ್ದ ನಾನು ಮಾನಸಿಕವಾಗಿ ಹೆಣ್ಣಿನ ಭಾವನೆಗಳು ನನ್ನನ್ನು ಆವರಿಸಿದ್ದವು.
ನಾನು ಅದನ್ನು ಒಪ್ಪಿಕೊಂಡೆ.
ಆದರೆ ನನ್ನ ಕುಟುಂಬ, ಸ್ನೇಹಿತರ ಬಳಗ, ಈ ಸಮಾಜ ಎಲ್ಲವೂ ನನ್ನಲ್ಲಾಗುತ್ತಿದ್ದ ಬದಲಾವಣೆಯನ್ನು ಒಪ್ಪಿಕೊಳ್ಳಲು ಸಿದ್ಧವಿರಲಿಲ್ಲ.
ಅದು ನನ್ನಲ್ಲಿ ಒತ್ತಡ ಉಂಟು ಮಾಡಿತು.
ಹೀಗೆ ಆರಂಭವಾದ ನಕರಾತ್ಮಕ ಒತ್ತಡವೇ ಸಕರಾತ್ಮಕ ಒತ್ತಡವಾಗಿ ರೂಪಾಂತರಗೊಂಡು ನನ್ನಂತೆ ಬದುಕುತ್ತಿರುವ ನನ್ನ ಸಮುದಾಯದವರ ಒಳಿತಿಗಾಗಿ ಕೆಲಸ ಮಾಡುವಂತೆ ಪ್ರೇರೇಪಿಸಿದೆ.
ನಾನಿಂದು ಏನು ಮಾತನಾಡುತ್ತಿದ್ದೇನೋ ಇದೆಲ್ಲವೂ ಈ ಒತ್ತಡದ ಪರಿಣಾಮವೇ ಆಗಿದೆ ಎಂಬುದು ಸಂತೋಷದ ವಿಷಯ. 
ನನ್ನ ಜೀವನದ ದಿಕ್ಕನ್ನು ಬದಲಿಸಿದ್ದು ಸಂಗಮ ಎಂಬುದು ಸರ್ಕಾರೇತರ ಸಂಸ್ಥೆ.
