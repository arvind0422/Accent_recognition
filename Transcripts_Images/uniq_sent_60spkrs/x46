ಕರಿ ಪರದೆಯ ಮಂದ ಬೆಳಕಿನಲ್ಲಿ ರಂಗ ಪ್ರವೇಶಿಸಿದರೆ ಅದೊಂದು ಥೇಟ್ ಪ್ರೇತ.
ಇದಕ್ಕೆ ಅವರ ಸಪೂರ ದೇಹ ಮತ್ತು ಕೋಲು ಮುಖ ಕೂಡ ಒಪ್ಪುವಂತೆ ಇದ್ದವು.
ಚಂಡೆಯ ತಾಳಕ್ಕೆ ತಕ್ಕಂತೆ ಪ್ರೇತನಾಗಿ ಅವರು ಕುಣಿಯಲು ಆರಂಭಿಸಿದರೆ ಎಂತಹ ಧೈರ್ಯವಂತನ ಹೃದಯದಲ್ಲಿ ಒಂದು ಕ್ಷಣ ನಡುಕ.
ಕೃಷ್ಣ ಹಾಸ್ಯಗಾರರು ಬಣ್ಣದ ವೇಷ ಮತ್ತು ಸಿಂಹ, ಪ್ರೇತ, ಬೇತಾಳ ನೃತ್ಯಕ್ಕೆ ಮಾತ್ರ ಪ್ರಸಿದ್ಧರಲ್ಲ.
ಹಾಸ್ಯ ಕಲಾವಿದರಾಗಿಯೂ ಅವರು ಗುರುತಿಸಿಕೊಂಡಿದ್ದರು.
‘ಜಾಂಬವತಿ ಕಲ್ಯಾಣ’ದ ಸುಜ್ಯೋತಿ, ‘ಭೂ ಕೈಲಾಸ’ದ ಬ್ರಾಹ್ಮಣ, ‘ಇಂದ್ರಕೀಲ’ದ ಬ್ರಾಹ್ಮಣ, ‘ಪಟ್ಟಾಭಿಷೇಕ’ದ ಮಂಥರೆ, ‘ದಕ್ಷಯಜ್ಞ’ದ ಬ್ರಾಹ್ಮಣ, ‘ಖಾಂಡವ ದಹನ’ದ ವನಪಾಲಕ, ‘ಮಾಗಧ ವಧೆ’ಯ ದೂತ, ‘ಬಾಣಾಸುರ ಕಾಳಗ’ದ ಮಂತ್ರಿ ಮುಂತಾದ ಪಾತ್ರಗಳಲ್ಲಿಯೂ ಅವರು ರಂಜಿಸಿದ್ದಾರೆ.
ಸಭಾಪರ್ವದ ಕೀಲುಗೊಂಬೆ ಕೂಡ ಅವರಿಗೆ ಖ್ಯಾತಿ ತಂದಿತ್ತು.
‘ಶಿರಸಿಯಲ್ಲಿ ಒಮ್ಮೆ ಬಾಣಾಸುರ ಕಾಳಗದ ಕುಂಬಾಂಡ ಮಂತ್ರಿ ಪಾತ್ರ.
ರಂಗಸ್ಥಳದ ಮೇಲೆ ಒಂದು ಗಂಟೆ ಯಾವುದೇ ಚಲನೆ ಇಲ್ಲದೆ ಕುಳಿತ ನನ್ನ ಪರಿಯನ್ನು ನೋಡಿ ಪ್ರೇಕ್ಷಕರು ಇದೊಂದು ಗೊಂಬೆ ಎಂದೇ ಅಂದುಕೊಂಡಿದ್ದರು.
ಭಾಗವತರು ಮಂತ್ರಿ ಪಾತ್ರದ ಪದ್ಯ ಹೇಳಿದಾಗ ನಾನು ಮಾತನಾಡಲು ಆರಂಭಿಸಿದೆ.
ಆಗಲೇ ಪ್ರೇಕ್ಷಕರಿಗೆ ಗೊತ್ತಾಗಿದ್ದು ಇದು ಬೊಂಬೆಯಲ್ಲ. ಇದೂ ಒಂದು ಪಾತ್ರ ಎನ್ನುವುದು’ ಎಂದು ಅವರು ನೆನಪಿಸಿಕೊಳ್ಳುತ್ತಿದ್ದರು.
ರಾಯಚೂರಿನಲ್ಲಿ ಒಮ್ಮೆ ಇವರ ಸಿಂಹ ನೃತ್ಯ ಮತ್ತು ಪ್ರೇತ ನೃತ್ಯವನ್ನು ಒಂದೇ ದಿನ ಏರ್ಪಡಿಸಿದ್ದರು. ಮೊದಲು ಸಿಂಹ ನೃತ್ಯವಾಯಿತು. ಜನ ತುಂಬಾ ಖುಷಿಗೊಂಡರು.ಆಮೇಲೆ ಪ್ರೇತ ನೃತ್ಯ.
ಅದಕ್ಕೆ ಆಯೋಜಕರು ಆರ್ಕೆಸ್ಟ್ರಾ ಕಾರ್ಯಕ್ರಮ ಹಮ್ಮಿಕೊಂಡಿದ್ದರು.
ಆದರೆ ಜನಕ್ಕೆ ಇದು ಸಹ್ಯವಾಗಲಿಲ್ಲ. ‘ಪ್ರೇತ ಬರಲಿ, ಪ್ರೇತ’ ಎಂದು ಕೂಗಿದರು.
ಆಯೋಜಕರು ಎಷ್ಟೇ ಪರಿಪರಿಯಾಗಿ ವಿನಂತಿಸಿಕೊಂಡರೂ ಪ್ರೇಕ್ಷಕರ ಗಲಾಟೆ ನಿಲ್ಲಲಿಲ್ಲ. ಬಣ್ಣ ಬಳಿದುಕೊಂಡ ಪ್ರೇತ ರಂಗಕ್ಕೆ ಬಂದಾಗಲೇ ಪ್ರೇಕ್ಷಕರು ಸುಮ್ಮನಾದರು.
ನಂತರ ವೇದಿಕೆಯಲ್ಲಿ ಮೇಜಿನ ಮೇಲೆ ಮೇಜು ಇಟ್ಟು, ಕುರ್ಚಿಯ ಮೇಲೆ ಕುರ್ಚಿ ಇಟ್ಟು ಎತ್ತರದ ಆಸನವನ್ನು ಮಾಡಿ ಅದರಲ್ಲಿ ಕೃಷ್ಣ ಹಾಸ್ಯಗಾರರನ್ನು ಕುಳ್ಳಿರಿಸಿ ಎಲ್ಲ ಪ್ರೇಕ್ಷಕರೂ ಎದ್ದು ನಿಂತು ಚಪ್ಪಾಳೆ ಹೊಡೆದಿದ್ದನ್ನು ಅವರು ಸದಾ ನೆನೆಯುತ್ತಿದ್ದರು.
ಈಗ ಕೃಷ್ಣ ಹಾಸ್ಯಗಾರರು ಮರೆಯಾಗಿದ್ದಾರೆ.
ಪ್ರೇಕ್ಷಕರು ಪ್ರೇತ ಬರಲಿ ಪ್ರೇತ, ಸಿಂಹ ಬರಲಿ ಸಿಂಹ ಎಂದು ಕೂಗಿಕೊಂಡರೆ ಧುತ್ತೆಂದು ಎದ್ದು ಬರಲು ಅವರು ಇಲ್ಲ.
ಸದ್ಯಕ್ಕೆ ಹಾಗೆ ಬರುವ ಇನ್ನೊಬ್ಬ ಕಲಾವಿದನೂ ಕಾಣುತ್ತಿಲ್ಲ.
ರಾಣಿ ಚೆನ್ನಮ್ಮಾ ಎಕ್ಸಪ್ರೆಸ್ ರೈಲು ತುಮಕೂರು ದಾಟಿ ಮುಂದೆ ಓಡುತ್ತಿತ್ತು.
’ಆ..ಡಿನ್ನರ್....ಡಿನ್ನರ್’ ಎಂಬ ಕೂಗಿನ ಹಿಂದೆ ನೀರಿನ ಬಾಟಲ್ ಮಾರುವವನ ಧ್ವನಿಯೂ ಕೇಳಿಬಂದಿತ್ತು.
ಎದುರಿಗೆ ಕುಳಿತ ಅಪ್ಪ ಮಕ್ಕಳನ್ನು ಆಗಲೇ ನಾನು ಸರಿಯಾಗಿ ಗಮನಿಸಿದ್ದು.
ಅವರೂ ಬೆಳಗಾವಿಗೆ ಮದುವೆಗೆ ಹೊರಟಿದ್ದರು.
ಸುಮಾರು ಐವತ್ತೈದರ ಅಪ್ಪನ ಕೂದಲುಗಳು ಡೈ ಮಾಡಿದ್ದನ್ನು ಸ್ಪಷ್ಟವಾಗಿ ತೋರುತ್ತಿದ್ದವು.
ಮಾತು-ಕತೆ ಬೆಳೆದಂತೆ ಅವರೊಬ್ಬ ಸರ್ಕಾರಿ ಅಧಿಕಾರಿ ಎಂದು ತಿಳಿಯಿತು.
