ಅದು ಹೇಗೆ ಬಂದರೂ ಸರಿ.
ಕ್ಲಾಸಿಕ್‍ಗಳನ್ನೇ ಓದಬೇಕೆಂತಲೂ ಇಲ್ಲ.
ಯಾವುದೇ ಪಠ್ಯಗಳನ್ನು ಓದಬಹುದು.
ಆದರೆ ಪಠ್ಯಗಳನ್ನು ನಿಕಟವಾಗಿ ಓದುವ, ಪಠ್ಯಗಳ ಮುಖಾಂತರ, ಅವುಗಳ ಜೊತೆ ಲೋಕವನ್ನು ಅನುಭವಿಸುವ ‘ಫಿಲಾಲಜಿಸ್ಟ್‌’ ಹತಾರಗಳನ್ನು ನಾವು ಕಳೆದುಕೊಳ್ಳಬಾರದು.
ಪಠ್ಯಗಳಲ್ಲಿ ಅಡಗಿರುವ ಸಾಂಸ್ಕೃತಿಕ ಕುರುಹುಗಳನ್ನು ಗುರುತಿಸಲು ಸಹಾಯಕವಾಗದ ಭಾಷಾ ಕಲಿಕೆಯು ಕಲಿಕೆಯೇ ಅಲ್ಲ.
ಹಾಗೆಯೇ ಯಾವುದೇ ಭಾಷೆಯನ್ನಾಗಲಿ ಕಲಿಯುವಾಗ ಸಾಹಿತ್ಯದ ಮೂಲಕ ಕಲಿಯುವುದು ಹೆಚ್ಚು ಅರ್ಥಪೂರ್ಣ.
ಸಾಹಿತ್ಯದಿಂದ ಒದಗುವ ಭಾಷಾ ಸಾಮರ್ಥ್ಯದ ವೈಶಿಷ್ಟ್ಯವೇನು? ಭಾಷೆಯ ನಿಯಮಗಳು ಹೊರಗಿನಿಂದ ಬರುವುದಕ್ಕಿಂತ, ಒಳಗಿನಿಂದ ಬರಬೇಕು.
ಆಟ ಆಡುತ್ತಲೇ ಆಟದ ನಿಯಮಗಳನ್ನು ಕಲಿಯುವಂತೆ, ಸಾಹಿತ್ಯ ಓದುತ್ತಲೇ ಆ ಭಾಷೆಯ ನಿಯಮಗಳನ್ನು ಕಲಿಯುವುದು ಸಹಜ ಕಲಿಕೆ.
ಆಟದ ಸೂಕ್ಷ್ಮತೆ ದೊರಕುವುದು ಆಟವಾಡುತ್ತಲೇ ನಿಯಮಗಳನ್ನು ತನ್ನದಾಗಿಸಿಕೊಳ್ಳುವವನಿಗೆ.
ಭಾಷೆಯನ್ನೂ ಹೀಗೆ ಕಲಿಯುವ ವಿದ್ಯಾರ್ಥಿ ಭಾಷೆಯ ನಿಯಮಗಳನ್ನು ವಿವರಿಸದಿರಬಹುದು.
ಆದರೆ ಅವನಿಗೆ ಭಾಷಾ ಭಾವದ (ಸೆನ್ಸ್ ಆಫ್ ಲಾಂಗ್ವೇಜ್) ಸಾಮರ್ಥ್ಯವಿರುತ್ತದೆ.
ಅಷ್ಟೇ ಅಲ್ಲ ಸಾಹಿತ್ಯ ಮತ್ತು ಒಂದು ಸಂಸ್ಕೃತಿಯ ಭಾಷೆಗೆ ಅನನ್ಯವಾದ ಸಂಬಂಧವಿದೆ.
ಕೆ.ವಿ. ಅಕ್ಷರ ಅವರು ಹೇಳಿದ ಮಾತು ನೆನಪಾಗುತ್ತದೆ; ‘ಒಬ್ಬ ಅಗಸ ಕೊಳೆಯಾದ ಬಟ್ಟೆ ತೊಳೆದು ಸ್ವಚ್ಛ ಮಾಡುವ ಹಾಗೆ ಕವಿಯು ತನ್ನ ಸಂಸ್ಕೃತಿಯ ಭಾಷೆಯನ್ನು ಕಾವ್ಯದಲ್ಲಿ ಉಪಯೋಗಿಸುತ್ತ ಹಸನುಗೊಳಿಸುತ್ತಿರುತ್ತಾನೆ.
ನಮ್ಮ ದಿನನಿತ್ಯದ ಬಳಕೆಯಿಂದ ಹಾಳಾಗುವ ಶಬ್ದ, ಅರ್ಥ, ಧ್ವನಿಗಳನ್ನು ಕವಿಯು ವಿನೂತನವಾಗಿ ಪುನರುಪಯೋಗಿಸುವ ಮೂಲಕ ಭಾಷೆಗೆ ಹೊಸ ಕಳೆಯನ್ನು ತಂದು ಕೊಡುತ್ತಾನೆ.’ ಹಾಗಾಗಿ ‘ಕಾವ್ಯ’ದ ಮೂಲಕ ಜೀವತುಂಬಿ ಬರುವ ಭಾಷೆ ಲೇಸು.
ಈ ಎಲ್ಲ ವಾದದ ಅರ್ಥ ಭಾಷಾ ಕೌಶಲಗಳನ್ನು, ವ್ಯಾಕರಣವನ್ನು ಕಲಿಸಬಾರದೆಂಬುದಂತೂ ಅಲ್ಲ.
ಸಾಹಿತ್ಯದ ಸಾಂಗತ್ಯದ ಜೊತೆಗೆ ಬರುವ ಭಾಷಾ ಕೌಶಲ ನಮ್ಮನ್ನು ಗಟ್ಟಿಯಾಗಿಸುತ್ತದೆ ಮತ್ತು ಹದಗೊಳಿಸುತ್ತದೆ ಎಂಬುದು ನನ್ನ ನಿಲುವು.
ನೌಕರಿಗಾಗಿಯೇ ಇಂಗ್ಲಿಷ್‌ ಭಾಷೆಯ ಮೇಲ್‍ರಚನೆಗಳನ್ನು ಕಲಿಯೋಣ, ವ್ಯಾವಹಾರಿಕ ಇಂಗ್ಲಿಷ್‌‍ನ ಸಂವಹನ ಶಕ್ತಿಯನ್ನೂ ವೃದ್ಧಿಪಡಿಸಿಕೊಳ್ಳೋಣ, ಆದರೆ ಸಾಹಿತ್ಯದ ಮೂಲಕ ಒದಗುವ ರಸಗ್ರಹಣ, ಭಾಷಾ ಭಾವ, ಬುದ್ಧಿ, ಪ್ರಬುದ್ಧತೆ, ತಿಳಿವಳಿಕೆಗಳನ್ನು ಕಡೆಗಣಿಸಿ ಅಲ್ಲ.
ಇನ್ನು ಕಾಲೇಜು ಶಿಕ್ಷಣದ ಹಂತದಲ್ಲಿ ಇಂಗ್ಲಿಷ್‌ ಕಲಿಸುವುದರಲ್ಲಿ ಏನೂ ಸಮಸ್ಯೆ ಇಲ್ಲವೇನೋ ಎಂಬಂತೆ ನಾವು ಮುಂದೆ ಸಾಗುತ್ತಿದ್ದೇವೆ.
ಆದರೆ ಇಲ್ಲಿ ಇಂಗ್ಲಿಷ್‌ ಕಲಿಸುವಿಕೆಯ ಉದ್ದೇಶ, ಗೊತ್ತು ಗುರಿಗಳ ಬಗ್ಗೆ ಸ್ಪಷ್ಟತೆ ಇಲ್ಲದಿರುವುದು ಸೋಜಿಗದ ಸಂಗತಿಯಾಗಿದೆ.
ಉದಾಹರಣೆಗೆ ಪದವಿ ಹಂತದಲ್ಲಿ ಗಣಿತಶಾಸ್ತ್ರ ಕಲಿಯುವವರಿಗೆ ಭಾಗಾಕಾರ, ಗುಣಾಕಾರ ಇತ್ಯಾದಿ ಪ್ರಾಥಮಿಕ ಅಂಶಗಳು ಅವರ ಪಠ್ಯಕ್ರಮದಲ್ಲಿ ಇಡುವುದಿಲ್ಲ.
ಶಾಲಾ ಮಟ್ಟದಲ್ಲಿ ಅವುಗಳನ್ನು ಕಲಿಸಲಾಗಿರುತ್ತದೆ.
ಆದರೆ ಇಂಗ್ಲಿಷ್‌ ಪಠ್ಯಕ್ರಮ ಗಮನಿಸಿದರೆ ಕಾಲೇಜು ವಿದ್ಯಾರ್ಥಿಗಳು ತಮ್ಮ ಪ್ರಾಥಮಿಕ, ಪ್ರೌಢ ಶಾಲಾಹಂತಗಳಲ್ಲಿ ಕಲಿತ ವ್ಯಾಕರಣ, ವಾಕ್ಯ ರಚನೆಗಳನ್ನೇ ಕಾಲೇಜು ಹಂತಗಳಲ್ಲೂ ಕಲಿಯುತ್ತಿರುತ್ತಾರೆ.
ಹೀಗೇಕೆ? ಭಾಷೆಯ ಮೂಲಭೂತ ಕೌಶಲಗಳನ್ನು ಶಾಲಾ ಮಟ್ಟದಲ್ಲಿ ಕಲಿತು, ಕಾಲೇಜುಗಳಲ್ಲಿ ಉನ್ನತ ಜ್ಞಾನ ಅರ್ಜನೆಯಲ್ಲಿ ತೊಡಗಿಕೊಳ್ಳಲು ಬೇಕಾಗಿರುವ ವಿದ್ವತ್ಪೂರ್ಣ ಇಂಗ್ಲಿಷ್‌ನ ಜೊತೆ ಅವರ ಸಹವಾಸ ಇರಬೇಕಿತ್ತಲ್ಲವೇ?
ಒಂದು ವೇಳೆ ಶಾಲೆಗಳಲ್ಲಿ ಅವರು ಕಲಿಯಬೇಕಾದ್ದನ್ನು ಕಲಿಯದಿದ್ದರೆ, ನಮ್ಮ ಶೈಕ್ಷಣಿಕ, ಸಾಮಾಜಿಕ ಹಾಗೂ ಆರ್ಥಿಕ ಹಿನ್ನೆಲೆಗಳು ಅಡ್ಡಿ ಬಂದರೆ, ಆ ಸಮಸ್ಯೆಗಳನ್ನು ನಮ್ಮ ಶೈಕ್ಷಣಿಕ ನೀತಿಗಳು ಆ ಹಂತಗಳಲ್ಲಿಯೇ ಬಗೆಹರಿಸಬೇಕು.
ಇಲ್ಲವಾದರೆ ಪೂರಕ ತರಗತಿಗಳ ಮೂಲಕ ಇವುಗಳನ್ನು ಕಲಿಸುವ ವ್ಯವಸ್ಥೆಯಾಗಬೇಕು.
